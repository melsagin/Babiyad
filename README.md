# Babiyad (Bağışların Birliği Yaşamın Dirliği) Mobil Uygulaması
Günümüzde SMA ve kanser hastalarının tedavi süreçlerinde kullanılan yöntemlerin -iğne, ilaç, cihaz, ameliyat- yüksek maliyetli olması hasta vekilleri ve sivil toplum kuruluşları tarafından bağış toplama ihtiyacını doğurmuştur. Bu bağışlar kimi zaman metrobüs duraklarında güvenliğin sağlanmadığı bir ortamda toplanırken kimi zaman da sosyal medya veya resmî web siteleri üzerinden toplanmaya çalışılmaktadır ancak bağışların farklı mecralar üzerinden toplanması bağışçılarda bağış yapmak istedikleri yeri seçmek konusunda kararsızlıklar oluşmasına sebep olmaktadır. Bunun yanı sıra bağışçılar bir yardım yapmak istediğinde belirtilen kategorilerden en çok bilinen sivil toplum kuruluşlarına bağış yapma eğiliminde bulunmaktadır çünkü ismini duyurmayan sivil toplum kuruluşları bağışçılar tarafından bilinmediği için daha az bağış toplanmasına böylece sivil toplum kuruluşlarına yapılan bağışlarda düzensizliğe sebep olmaktadır. Bu noktada hem bağışlardaki düzensizliğin hem de bağışçıların kararsızlıklarının önüne geçilmesini sağlamak amacıyla “Bağışların Birliği Yaşamın Dirliği” mottosuyla yola çıkarak bağışların ortak bir platformdan yönetilmesi ve bu ortaklıkla canlıların yaşamına katkı sağlanmasını amaçlayan bir mobil uygulama geliştirilmesi fikrine varılmıştır.
Proje, Android Studio ortamında Java yazılım dili ve Firebase veritabanı kullanılarak gerçekleştirilmiştir. Ayrıca analiz, tasarım, uygulama ve test safhalarından geçirilerek tamamlanmıştır. Analiz aşamasında projenin ihtiyaç duyduğu fonksiyonel gereksinimler, kısıtlamalar, problemler, riskler ve arabirimler belirlenmiştir. Tasarım aşamasında fonksiyonel olmayan gereksinimler belirlenip projenin isterlerine uygun arayüz tasarımları gerçekleştirilmiştir. Uygulama aşamasında, analiz ve tasarım aşamasında elde edilen raporlara uygun proje kodlanmıştır. Test aşamasında ise uygulama gerçekleştirildiğinde ne gibi problemlerle karşılaşabilir ve ne gibi çözümler sunulabilir sorularına cevap aranmıştır.
Proje, içinde barındırdığı geri bildirim mekanizmasıyla ilerleyen versiyonlarla beraber geliştirilebilir ayrıca kapsamı da genişletilebilir.

1.1. KAPSAM VE PROBLEMLER

Günümüzde SMA ve Kanser hastalarını tedavi etmek amacıyla sunulan yöntemlerin yüksek maliyetli olması hasta vekillerini, STK’lar aracılığı ile tedavi maliyetlerini karşılamak için bağış toplamaya yönlendirmiştir [1,2] ancak bu bağışların bir kısmı metrobüs duraklarında stant başında zorlu şartlar altında toplanırken bir diğer kısmı sosyal medyanın farklı mecraları üzerinden toplanmaktadır, bu nedenle bağış yapmak isteyenler nereye bağış yapacaklarını tam olarak bilememekle beraber ismini duyurmuş kuruluşlar sürekli bağış alırken pek duyulmayan kuruluşlar yeterince bağış alamamaktadır, dolayısıyla STK’lara yapılan bağışlarda düzensizlikler oluşmaktadır.

1.2.	ARAŞTIRMA SORUSU

Sivil Toplum Kuruluşlarının bir arada bulunduğu ortak bir platform sağlayan mobil uygulama; SMA ve kanser hastalarına destek sağlamak amacıyla etkili olabilir mi, belirtilen problemlere bir çözüm sunabilir mi?

1.3.	ÖZGÜN DEĞER

Bu noktada araştırma önerisinin özgür değeri ise SMA ve kanser hastalarına yardım amaçlı kurulan sivil toplum kuruluşlarının yardım toplayabileceği ortak bir platformun henüz mevcut olmayışından kaynaklanır.
Bu uygulama, bağış toplama sürecindeki düzensizlikleri azaltarak daha adil bir dağıtım sağlayabilir ve hastaların tedavi maliyetlerini karşılamak için daha fazla bağış toplanmasını sağlayabilir. Ayrıca, uygulama aracılığıyla bağış yapmak isteyenler, hangi kategoride hangi STK'ların hastalara destek sağladığını daha kolay bir şekilde bulabilirler. Proje, hem SMA ve kanser hastalarının tedavi maliyetlerinin karşılanmasına hem de bağışçıların ihtiyaçlarına yardımcı olacak ve sosyal yardım konusunda farkındalığı arttıracaktır.
Proje adı, “Bağışların Birliği Yaşamın Dirliği” mottosuyla yola çıkarak “Babiyad” olarak belirlenmiştir.

1.4.	AMAÇ VE HEDEFLER

Projenin amacı, hem bağış yapmak isteyenlerin hem de STK’lar tarafından desteklenen hastaların ihtiyaçlarını karşılamak için ortak bir platform sağlayan mobil uygulama geliştirmektir; böylece projenin adını aldığı “Bağışların Birliği Yaşamın Dirliği” mottosuyla yola çıkarak bağışların tek bir yerden kolaylıkla yönetilerek hastaların yaşam kalitesine bir katkı sağlanacaktır.
Bu amaç doğrultusunda projenin hedefleri şunlardır:
•	STK’lar ve bağış yapmak isteyenler arasında bir bağ oluşturmak,
•	SMA ve kanser hastalarına daha etkili destek sağlamak,
•	STK’ların bağış toplama sürecini kolaylaştırmak,
•	Bağış yapmak isteyenlerin kararsızlıklarını önlemek için ortak bir platform üzerinden bağış yapabilecekleri seçenekler sunmak,
•	Uzun vadede; yalnızca SMA ve kanser hastalarına değil hem diğer hastalık gruplarına hem de canlı yaşamını destekleyen her türlü kuruluşa katkı sunarak daha fazla canlının ihtiyaçlarını karşılamak.

Detaylar için bitirme projemin dosyasını bırakıyorum inceleyebilirsiniz:
[Bitirme.docx](https://github.com/melsagin/Babiyad/files/13392247/Bitirme.docx)
